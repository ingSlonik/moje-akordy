# Jako COOL v plotě
@ Karel plíhal

## Radostné vyhlídky
Až mi bude
tak sto deset,
přijde Bůh
a zmáčkne RESET...

## ...
A protože miluji tě,
stylem rychlým, králičím,
udělám ti hezký dítě,
dá-li Pámbu, dá-li čím...

## ...
Ač Mozart, Bach,
nebo Chopin,
bankomat
žádá jej o PIN

## Přípitek genetiků
Až do DNA!!!

## Píseň příslušníka speciálních jednotek
Až půjdeme, moje milá,
na třešně,
na červeno, na zeleno
natřeš mě... 

## ...
Básníci zoufale
koukají do sklenek,
aniž kdo cokoliv složí,
v Ústřední půjčovně
původních myšlenek
mají dnes přejímku zboží...

## ...
Benzínem se nemá
hasit ohniště,
teď už je to jedno,
ale pro příště...

## ...
Bez zubů šišlám:
Ať žije Išlám!

## Epitaf pro piloty malých sportovních letadel
Budiž ti země
ultralehká...

## Jasnovidecká
Budu mít dost peněz
na spářku?
Navštívím platební
kartářku... 

## Hamlet
Chlebíčky jsou obloženy,
káva už je namleta,
kdosi zvoní, čtyři ženy
vedou pana Hamleta.
Prý se jenom chvilku zdrží,
už rok s náma žije tu,
skoro nejí, neboť drží
bezlebkovou dietu...

## ...
Co frustruje
nejvíc skiny?
Jejich vlastní,
černé stíny...

## ...
Co to sténá?
Co to funí?
Líhne se nám
novoluní...

## ...
Co zůstane z osobností?
Jenom popel a pár kostí,
jen pár kostí, no a popel
a pár dam, co přišlo o pel... 

## Veselý poplatník
Daně platím,
řiť mám holou,
vše mám zatím
pod kontrolou...

## ...
Den co den jsem ve stresu,
sháním psychiatra,
i když bratrem sestře su,
sestra nezná bratra...

## Vánoční besídka
Děti si na školní
besídku
přinesly lahvovou
desítku.

## ...
Děti ticho,
de Brahe!

## Schwarzeneggerova ukolébavka pro děti
Děti které nestíhají,
donutím svou pěstí
Hají!!! 

## U zrcadla
Dívám se na tvůj
obličej,
co všechno dnes lidi
nezničej...

## Fotky
Dívky bílé, snědé, černé,
na fotkách jsou všechny věrné...
Jen ta má mi není věrná,
protože je trojrozměrná.

## Slepecká
Dívky chodí sem a tam,
občas ňákou nahmatám...

## ...
Dobrý večer, Jupitere,
dobrý večer, Saturne,
planety jsou hvězdy, které
vyrazily na turné...

## ...
Domorodci na Pobřeží slonoviny,
posílaj si ráno slony pro noviny.
Když je cestou ztratí, hloupí slonové,
musí zpátky do trafiky pro nové... 

## Dívce, narozené ve znamení Ryby
Doufám, že
na první zásek,
chytím tu největší
z lásek...

## Linda
Dřív bývala Linda má,
teď se tahá s Indama.
Opouštím milostný ring,
nejsem Ind, jsem jenom Ing.

## ...
Dřív, než měsíc, bledý neon,
zase někam odletí,
chtěl bych jako akordeon
vzdychat ve tvém objetí...

## ...
Hlavou mi táhne mrak z olova,
obrovský mrak jménem Plumbum,
můj život je notová osnova,
základní rytmus je bum, bum...
Stává se mi to nezřídka,
když mívám nad ránem depku,
že kapky těžší těžítka
něžně mi drtí mou lebku. 

## ...
Drž hubu,
papoušku,
učím se
na zkoušku!

## ...
Hromada hlíny je
Golem,
co prošel minovým
polem.

## Japonec
Japonec je také pako,
pokapal si saké
sako.

## Moravská poučná
Jak propadl
šohaj zlu,
tak to s ním šlo
do hajzlu. 

## Dáša
Jede Dáša na svém skútru
hledat kluky něžný,
pod paží má Kámasútru,
ten skútr je sněžný.
Odvážně se řítí z kopce,
opět ztrácí hlavu,
takto buďto skončí v hrobce,
nebo v jiném stavu.

## ...
Život chlapa v kostce
je definován
stručným nápisem
na vagónech:
PO ODSTAVENÍ
ZAJISTĚTE KLÍNEM...

## ...
Jede řidič mokrým sněhem,
předplatit si pohřeb žehem.
Brzdy, smyk a náraz čelní,
to co zbylo, nezpopelní.

## ...
Jen si klidně
pindej,
já poslouchám
Green Day 

## Prosba
Jezdím tak zbaběle
rozvážně,
jsem uzlíček nervů,
tak rozvaž mě...

## Dovolená v Itálii
Když hádka skončila
příměřím,
zase jsme nalezli
v Římě Řím...

## Zvesela k urnám
K štěstí stačí zcela málo,
vystlat hlavu čerstvým senem,
na to špatný zapomenem,
a když, tak se to enem zdálo.

## ...
Každý večer stejně znova
žasneme,
kam se světlo schová,
vždy, když zhasneme.
Včera bylo u morčete
v bedničce,
dneska jsme ho našli
zmrzlé v ledničce. 

## Vojenská vánoční
Když hrajou
Adama Michnu,
tak stojím v lati
a ztichnu!!!

## ...
Když už s ňákou
husou du,
tak to skončí
u soudu...

## Inzerát
Kocour hledá kočku.
Zn. Žijeme jen sedmkrát.

## Lenka
Koupil jsem v cukrárně
Lence
slaďounké rakve
a věnce...

## ...
Kráčím domů, slzy roně,
tašku plnou třísek,
dal jsem houpacího koně
na nucenej výsek. 

## Tereza
Krásná a něžná je
Tereza,
když sundá všechna ta
železa.

## Bouře
Krupobití, temné hřmění,
blesky s blesky dovádí,
na nebi se čerti žení,
nebo spíše rozvádí.

## Pražské jaro
Láska hledá tajná zřídla,
rozechvělý vánku, jen věj,
klavíristům rostou křídla,
černá křídla, značky Steinway...

## ...
Láska je
hluboká strž,
tak sebou nemel
a drž!

## ...
Láska velí nezahálet,
v tom je její plus,
čekej kobercový nálet
nejněžnějších pus. 

## Eliška
Léta pátrám po kraji,
kde Elišky dávají...
Dobrou noc.

## ...
Litr mlíka,
kilo višní, to je potom
tanec břišní!

## ...
Máme doma tuleně,
kterej hraje na bicí.
Přikreju ho krabicí,
bude to znít tlumeně...

## ...
Máme samce dogy,
je úplně groggy.
Celou noc byl u fen,
a teď žere Brufen.

## Vánoční
Maskován
vánočním jmelím,
řval na mě:
Stůj, nebo střelím! 

## ...
Mejlování s Kristem,
zaviruje systém...

## ...
Mezi domy na špinavým dvorečku
sedím a mám čtyřicítku horečku.
Malý děti plivou na mě z pavlačí,
nevím ani, kdo mi oči zatlačí...

## ...
Moje oči vidí rám
obrázku s tvým úsměvem...
Přijeď, pár svých pus mně vem,
citově tě vydírám.

## ...
Na břehu řeky Lužnice
slunko se směje na Vítka,
jak přesně, podle pravítka,
rýsuje krásné kružnice.
Šli kolem porybní, měli psy
a ty psy pustili na Vítka,
sežrali Vítka i pravítka,
zbyly jen zmačkané elipsy...

## ...
Na obloze svítí Luna
na staré i mladé,
a uprostřed slova KUNA
zbylo místo na Dé... 

## ...
Na golfovým hřišti
šukali dva svišti,
žaloval to mamce
zajíc ve své jamce...

## ...
Na silnici u Žatce
zastavil jsem mužatce.
Potom cestou přes Žatec
stal se ze mě ženatec...

## ...
Na souši i na moři,
všude samí magoři...

## Pohádka
Na veřejné skládce
žil byl starý vládce,
dloubal tupým mečem
do konzervy s lečem...

## ...
Našel jsem já na ulici
sedmiprstou rukavici.
je to smůla, Boží trest,
když mám prstů jenom šest... 

## Ježek v kleci
Nebojte se bouřky, přeci
to si Pámbu jen tak hraje,
klidně spinká ježek v kleci,
v kleci pana Faradaye...

## ...
Někdo zvoní, nadávám,
nemám ruce volné,
právě tchýni vyndávám
z kyseliny solné.
Pár gumových rukavic
marně šmátrám po dně,
nezbylo z ní vůbec nic,
i když jí bylo hodně.

## ...
Někdy pudy opanuju,
jindy jednám spontánně,
teď například onanuju
v Křižíkově fontáně.

## Povzdech generála
Není komu velet,
všude samej skelet... 

## ...
Nestrpím psa
v ložnici.
Leda, je-li
honící.

## Moji rodiče
Neživí mě, nešatí,
šediví a plešatí...

## ...
Nezvyklé milostné
praktiky,
odstraní jak stresy,
tak tiky...

## ...
Nový typ mobilu
celý ve dřevě:
Pinokia.

## ...
Obraz visí na skobě
a ta skoba se viklá.
Stejně já visím na Tobě
a ty jsi na to zvyklá... 

## ...
Opuchlý
před hnízdem vosím,
říkám vosám:
Další prosím...

## ...
Osud divně míchá karty,
zase ležím vedle Marty,
hezká je i po capartech,
umřu s jménem Marta na rtech...

## ...
Paní v parku krmí ptáčky
hřebíčky a napínáčky.
To je ale dobrota,
jsou čerstvé, přímo od Rotta!
Malí ptáčci pilně zobou,
nepohrdnou ani skobou...

## Zamyšlení nad piánem
Piáno má jen tři nohy,
kráva čtyři.
A dva rohy...

## ...
Plížil jsem se
za plachými srnami,
zamaskován
jaterními skvrnami... 

## Lamentace hajzlbáby na konferenci astrofyziků
Plnou hlavu velkýho třesku,
a na hajzlu nezvednou desku!

## ...
Po dlouhé milostné
předehře,
nikdo se zbytečně
nepředře...

## Zora
Po mejdanu slečna Zora
skončila u salvátora,
Salvátora Dalího,
teď s ním čeká malýho.

## Zdenek
Po ulici kráčí Zdenek
a je celý od písmenek,
vpředu, vzadu, prostě hrůza,
posrala ho v letu múza.

## ...
Pod čím, pod čím,
pod čím leží otčím?
Leží pod mou Fabií
nepozornost zabíjí! 

## ...
Pod oblohou světle šedou
člun A a člun B si jedou...
A když vyjde slunce,
vyjede i člun C.

## ...
Pod stromečkem leží šek,
přines nám ho Ježíšek.
Smějeme se na šek,
to zas bude flašek...

## ...
Poslal jsem manželku
k dvanácti měsíčkům
pro rum a pro uherák.
Nejenže s prázdnou
se potvora vrátila,
navíc jsem
dvanácterák...

## Milovník velkoměsta
Podlehl jsem
městským svodům,
udělal jsem si to
o dům... 

## Sněhulák
Postavíme sněhuláka,
kterej v noci nehuláká,
kterej děti nebije,
nekouří a nepije...

## Fetující eunuch
Pozoruju kleštěnce,
jak si čichá k leštěnce...

## Astronomická
Pozoruju telescopem
jedno krásný tele
s copem...

## ...
Prej se vesmír rozpíná
všemi směry stejně,
oheň v kamnech zhasíná,
tak přitul se a hřej mě...

## ...
Proč se komár tolik mračí,
proč zatíná pěstičky?
Protože ho v bříšku tlačí
čtyři krevní destičky. 

## ...
Proč se smějou,
tuleni?
Protože jsou
zhulení.

## ...
Projížděl jsem včera Chocní,
z mraků hustě lilo,
mávali mi malomocní
vším tím, co jim zbylo...

## Zubr
Proletěl mi zubr zdí,
myslel, že to ubrzdí...

## ...
Prý podle starých Indů se
chlap, který hodně zlobil,
převtělí v dalším životě
v ženskou...
Takže ženská je vlastně
chlap ve výkonu trestu...

## Slepýš
Psal jsem si
se slepýšem,
ale už si
nepíšem... 

## ...
Říkal mi můj senzibil:
Už abych v tý penzi byl...
I kdyby v tý penzi nebyl,
je to pořád senzadebil!

## ...
Rodinnou výchovou svázán,
hovořím, jen když jsem tázán.
Jelikož nikdo se netáže,
vrhám se z desátý etáže...

## Na služební cestě
Romantika, malý horský hotýlek,
ty usínáš a já jsem ještě vzhůru,
tvůj na rameni vytetován motýlek
se s lety změní v dětskou noční můru...

## Klára
Rozněžněle píšu Kláře,
dám jí háček nad Ká,
pak se stavím u cukráře,
pomsta bude sladká...

## ...
Sáhl jsem na kominíka,
prej to nosí štěstí,
ale onen kominík
mi vrazil jednu pěstí... 

## ...
Sčesával jsem do vany
vši ve vlasech schovaný,
volal veš na veš:
Jé, ty skvěle plaveš!

## Samota
Samota je bílá paní,
občas projde i mým bytem
zkrze zdi, jak voda sítem,
kývá na mě, ať jdu za ní...
Po dvou rumech s jedním pivem,
projdu za ní každým zdivem.

## Najedený komár
Sedí komár na okně,
vypadá dost barokně...

## ...
Sedl slavík na koleje,
mojí milé píseň pěje...
Pak jel kolem osobák
a on přišel o zobák.

## Nahý v trní
šel jsem sypat slonům zrní
a on tam stál nahý v trní.
Sloni se ho ulekli,
usekli mu kule kly. 

## ...
Serfuj, serfuj,
doserfuj.
Pak se z toho poser.
Fuj!

## Láska je prý jen chemie...
Šeptám ti do ucha horce
rozkošné chemické vzorce.

## Eskymácká
Skáču ze kry
na kru,
k nejbližšímu
 Makru...

## ...
Slonice má v lůně
jedno malé slůně.
V rámci slovní hříčky,
už mu lezou klíčky...

## Konec psí večeře
Slzy pejska
skanuly
na poslední
granuli... 

## Smrt ve společenských kruzích
Smrt ve společenských kruzích!
Utopil se v řece náš
dlouholetý mecenáš,
my tím pádem taky,
v dluzích.

## ...
Šnečku, šnečku,
vystrč růžky,
dokud držím
v ruce nůžky...

## ...
Soused Pepa na zahradě kozu měl,
velmi si s ní po všech stránkách rozuměl.
Já zas nosím podprsenky Lenčiny,
a proto neodsuzuj sexuální menšiny!

## ...
Starý sumec stoupá ze dna,
opouští svůj pelech.
Jak tě najdu, jsi jen jedna,
jenže v mnoha tělech!
Starý sumec klesá ke dnu
do temna a chladna.
Skrze všechny našel jednu,
a v té jedné?
Žádná... 

## Relativistická
STOJÍ si za svým,
proto LEŽÍ
a USEDAVĚ pláče.

## ...
Svět se přejed vtipné kaše,
v křečích kamsi kluše,
v objetí se choulí naše
osamělé duše...

## ...
Táhnou losi bílou plání,
táhnou za polární září,
když se v září losi páří,
dochází ke slosování...
A konec všeho snažení,
je los, v posledním tažení.

## Epitaf
Tolik se natrápil
pro rým,
až se stal duševně
chorým.
Až se stal chorým
duševně,
tělo je uvnitř
duše vně... 

## ...
Teráriem varan de,
na rande...

## Vyznání
Tvá ňadra
jsou krásný,
přírodní
úkoz...

## ...
U řeky jménem Ganga,
Indky si perou tanga...

## ...
Umlátili Golema
golfovýma holema...

## ...
Unaven
z intelektuálních
debat,
odcházím se
ožrat
a pak jebat... 

## ...
Unaveni tvrdou prací,
s taškou pod paží,
fotografové se vrací,
z fotomontáží...

## ...
Uvěznili v cele Brita,
třebaže byl celebrita...

## ...
V deset třicet devět,
sed si na mě medvěd.
A v jedenáct deset,
zase ze mě sesed...

## ...
V klášteře
bylo řádově
několik desítek
sester.

## ...
V metru skončil velký lov,
revizor je nadšený.
Ve stanici Kačerov
kasíruje kačeny.
Každá druhá z osmi kačen,
měla lístek neoznačen... 

## ...
V Olomouci,
před papežskou návštěvou,
vlez sem oknem
na koleje za Evou.
Jak mám nyní Evě říci,
že jsem prase nevěřící?

## Vojenská jarní
V korunách ptáčkové ševelí,
major se dívá a nevelí...
Nábožně naslouchá pátkům,
v hlavě má pokoj

## ... a vakuum.

## Socha
V parku stojí socha
děvčete a hocha.
S neskrývanou rozkoší,
každou noc tu sousoší...

## ...
V pavilónu opic,
tam už nejde o nic...

## ...
V uzavřeném Mitsubishi
chcíply mi v tom hicu myši... 

## ...
Hladinu luk vítr čeří,
příliv začal před večeří...
vysázíme proto k ránu,
vlnolamy z tulipánů...

## ...
Večer, když už zhasne svíčka
a všechno se ztiší,
kocour sedí u písíčka,
kliká šedou myší...
(Ten kocour je ze staré školy,
dost tlačí a tu myš to bolí.)

## ...
Zvoláním: Až příště!
vytočil jsem klíště...

## ...
Vezu fenu
ke krytí,
doufám, že nic
nechytí... 

## ...
Všechny ženy, jak čas letí,
podle vlasů, vůně, pleti,
podle věku... Kolik je ti?
Ukládám si do paměti...
A ty, co jsou zvláště k světu,
zálohuju na disketu.
Pro hluboké chlapa city
hardisk velké kapacity!

## Tornádo
Vítr vane naším směrem,
snad se z toho neposerem...

## ...
Všude dívek,
jako kvítí...
Půlka z nich jsou
transvestiti.

## ...
Všichni pohádkoví princi
jednou skončí
v starobinci... 

## Dárek pro služku
Vyřežu ze dřeva
služce
hezkýho tetřeva...
Hlušce.

## Ekologická
Z vody smutné čumí ráček,
už mu zvoní umíráček...

## ...
Za komunistů se špatně nežilo,
v létě bylo vedro, v zimě sněžilo,
zjara ledy tály, byly povodně...
To jste, milé děti, přišly o hodně!

## ...
Znám křišťálovou studánku,
kde nejhlubší je les,
tam víly chodí v župánku,
ty odvážnější bez...

## Last Minute
Zveme bratry, zveme sestry,
ceny mírné, program pestrý,
prožijete skvělé září
s Incestovní kanceláří! 

## Indická žertovná
Že jsem z vyšší kasty?
Příště budeš zas ty!

## ...
Žebraje o trochu vděku,
o trochu lásky, či přízně,
s kosatou uprostřed sklizně,
toť krize středního věku...
I když moje alter ego
pořád rádo skládá lego. 